---
layout: post
permalink: top-10-leugens-die-klanten-vertellen
ratings: 3
avgrate: 4.0000
category: Site Development
user: malistudio
real_name: "Vedran Jukic"
user_since: 02 Feb 2007
avatar: ""
article_count: 2
excerpt: "<p>Oorspronkelijke titel/original title: <a href=\"http://evolt.org/top-10-lies-told-by-clients\">Top 10 Lies told by Clients</a><br /></p><p>Als je commercieel aan de slag gaat, dan is zorgen dat je je werk goed doet maar een klein deel van je taak. Regelmatig zie ik treurige voorbeelden van mensen"
---
<p>Als je commercieel aan de slag gaat, dan is zorgen dat je je werk goed doet maar een klein deel van je taak. Regelmatig zie ik treurige voorbeelden van mensen die met goede bedoelingen aan een opdracht beginnen, en vervolgens verschrikkelijk voor de gek worden gehouden, omdat wat zij zien als een uitdaging en als iets dat ze met liefde doen, door de tegenpartij wordt gezien als iets heel anders, helemaal niet romantisch of ge&iuml;dealiseerd, maar rauw en simpel.</p></p><p><p>Je zult contact hebben met mensen die heel anders zijn dan jij. Ze hebben hun eigen drijfveren, en ze hebben waarschijnlijk een heel andere instelling dan jij. Toen je nog op school zat, heb je misschien strenge leraren gehad en gedacht dat het niet erger meer kon worden. Wacht maar tot je te maken hebt met een zakenman voor wie er een vermogen afhangt van jouw werk! Dan weet je pas wat <q>veeleisend</q> betekent...</p></p><p><p>Deze lijst is niet bedoeld om je parano&iuml;de te maken, maar om je wat realiteitszin te geven.</p></p><p><h2>1. Doe deze opdracht goedkoop (of gratis) en dan compenseren we het bij de volgende opdracht.</h2></p><p>Geen enkel serieus te nemen bedrijf zou zijn diensten of producten de eerste keer gratis weggeven in de hoop alsnog winst te maken op een toekomstige opdracht. (Kun je je voorstellen wat een loodgieter zou zeggen als je vroeg om deze keer gratis een gootsteen te repareren, met de belofte dat je de volgende keer extra zou betalen als je weer een gootsteen nodig had? Hij zou je recht in je gezicht uitlachen!) Als zich al een keer een interessante nieuwe opdracht zou voordoen, dan is de kans groot dat ze je allang weer vergeten zijn.</p></p><p><h2>2. We betalen nooit een cent voordat we het eindresultaat hebben gezien.</h2></p><p>Dit is gewoon onzin, en misschien zoekt je gesprekspartner gewoon een manier om je niet te betalen. Professionals vragen vrijwel altijd een aanbetaling of een aantal deelbetalingen, behalve wellicht bij de allerkleinste projecten. Als je eenmaal een werkrelatie hebt, kun je iets anders afspreken met je klant. Maar een nieuwe klant zou je niet moeten vragen om verder te gaan dan een eerste bijeenkomst en (wellicht) een paar eerste schetsen, zonder dat je betaald wordt.</p></p><p><h2>3. Doe dit voor ons en je krijgt enorm veel publiciteit! De opdrachten zullen gewoon binnenstromen!</h2></p><p>Nonsens. Zeg tegen een loodgieter: <q>Installeer deze gootsteen, dan zullen mijn vrienden onder de indruk zijn, en je zult enorm veel opdrachten krijgen!</q> De loodgieter zal antwoorden: <q>Dus zelfs als ik goede kwaliteit aflever, moet ik mijn werk eerst gratis weggeven om opgemerkt te worden? Dan is het de moeite niet waard!</q> Daarnaast zal de opdrachtgever waarschijnlijk tegen iedereen opscheppen dat dit werk normaal zoveel kost, maar hij, briljante zakenman, kreeg het voor niets! Als zijn relaties contact opnemen, zullen ook zij een geweldige <em>deal</em> verwachten.</p></p><p><h2>4. (Kijkend naar je schetsen of ontwerpen:) We weten nog niet zeker of we je zullen inhuren, maar laat je materiaal hier zodat ik het met mijn zakenpartners / investeerders / echtgenote / dominee kan bespreken.</h2></p><p>Je kunt er zeker van zijn dat de opdrachtgever een kwartier na je vertrek al aan de telefoon zit met andere ontwerpers, maar nu voorzien van idee&euml;n, op zoek naar nieuwe offertes. Als je terugbelt, krijg je te horen dat je prijs te hoog was, en dat het werk naar Pietje Puk Ontwerpers is gegaan. Uiteraard zijn zij goedkoper! Je hebt gratis vele uren voorbereidend werk voor ze gedaan! Laat nooit ontwerpen achter bij de klant totdat je een overeenkomst hebt.</p></p><p><h2>5. De opdracht is niet GEANNULEERD, maar alleen vertraagd. Hou onze account open en over een paar maanden gaan we verder.</h2></p><p>Ehh, waarschijnlijk niet. Als een project eerst <em>hot</em> is, maar daarna niet meer, dan zou het wel eens een stille dood zijn gestorven. Het zou een vergissing zijn om geen factuur te sturen voor het tot dan toe verrichte werk en maar gewoon af te wachten hoe de zaken zich ontwikkelen! Als je over twee maanden voorzichtig informeert, zou wel eens iemand anders aan die opdracht kunnen werken. En gek  genoeg weten ze dan ineens niet meer wie jij bent...</p></p><p><h2>6. Contract? We hebben geen contact nodig! We zijn toch vrienden?</h2></p><p>Ja, dat zijn we, tot het moment dat er iets fout gaat of er misverstanden ontstaan; op dat moment ben jij ineens een zak in een pak, en ik een domme ontwerper, en dan is het contract essentieel. Tenzij het je natuurlijk niet interesseert of je betaald krijgt... Ieder serieus te nemen bedrijf zet zijn afspraken op papier, en jij zou dat ook moeten doen.</p></p><p><h2>7. Stuur me een factuur zodra het werk naar de drukker is.</h2></p><p>Waarom zou je op een irrelevante deadline moeten wachten voordat je een factuur stuurt? Je staat toch achter je werk? Je bent toch eerlijk? Waarom zou jij je gebonden moeten voelen aan deze deadline? Zodra je het werk oplevert en het wordt geaccepteerd, moet je een FACTUUR STUREN. Dit kan gewoon een vertragingstactiek zijn, zodat het werk naar de drukker gaat voordat jij betaald krijgt. Als de opdrachtgever wacht tot materiaal gedrukt is, en jij verricht alle noodzakelijke aanpassingen, dan zou hij jou kunnen oplichten, zonder het risico dat hij een ander moet betalen voor wijzigingen.</p></p><p><h2>8. Je voorganger deed het voor XXX euro.</h2></p><p>Dat is niet relevant. Als je voorganger zo goed was, dan zouden ze nu toch niet met jou spreken? En wat hij of zij rekende, zou voor jou niet van belang moeten zijn. Mensen die te weinig rekenen, gaan uiteindelijk failliet en dan mag een ander de problemen komen oplossen... Reken een redelijk bedrag, en hou daar aan vast.</p></p><p><h2>9. We hebben een vast budget van XXX euro.</h2></p><p>Ongelofelijk, nietwaar? Als deze persoon een auto gaat kopen, weet hij dan ook al meteen exact hoeveel hij gaat uitgeven, nog voordat dat hij enig onderzoek heeft verricht? Dacht het niet. Een bepaalde hoeveelheid werk kost een bepaald bedrag. Als ze minder geld beschikbaar hebben, kun je &mdash;als dat mogelijk is&mdash; de opdracht toch aannemen, maar dan gewoon minder werk verrichten. Zorg er wel voor dat ze begrijpen dat je minder voor ze doet indien ze minder betalen dan het bedrag van je oorspronkelijke offerte. Geef ze minder ontwerptekeningen, vereenvoudig, laat ze bepaalde zaken (zoals materialen) zelf aanschaffen, etc.</p></p><p><h2>10. We hebben financi&euml;le problemen. Geef ons het materiaal, dan kunnen we geld verdienen, en dan betalen we je. Simpel!</h2></p><p>Ja, maar als het geld arriveert, dan kun je er van uit gaan dat je ergens helemaal onderaan de crediteurenlijst staat... Als mensen toegeven dat hun bedrijf problemen heeft, dan gaat het waarschijnlijk nog veel slechter dan ze zelf zeggen. En dan nog, ben jij soms een bank? Kun je hun financi&euml;n controleren? Als het bedrijf zoveel schulden heeft dat ze geen geld meer kunnen krijgen via banken etc., waarom zou jij ze dan krediet moeten verstrekken? Als je het werk eenmaal voor ze hebt gedaan, hoeven zij zich niets meer van je aan te trekken. Goede bedoelingen of niet, dit is een risico dat je waarschijnlijk maar beter niet kunt nemen. Maar als je besluit om het toch te doen, dan zou je IN ELK GEVAL extra geld moeten krijgen in ruil voor betalingsuitstel. Een bank rekent rente, en jij zou dat ook moeten doen. Dat is waarschijnlijk ook de reden dat ze je dit vragen: om zes maanden rente cadeau te krijgen in plaats van een bank een kredietvergoeding te moeten betalen. Geef geen geld weg.</p></p><p><p>Uiteindelijk is je werk goed doen maar een klein deel van je taak. Als dat het enige deel is dat je interesseert, doe jezelf dan een plezier, en word geen <q>professional.</q></p></p><p><p>Oorspronkelijke titel: <a href="http://evolt.org/top-10-lies-told-by-clients">Top 10 Lies told by Clients</a><br /></p>Nederlandse vertaling: <a href="http://www.marcelfeenstra.com/about.html">Marcel Feenstra</a></p>